+++
title = 'Singham Again'
date = 2024-11-04T10:06:42+05:30
draft = false
mreviews = ['Singham Again']
critics = ['Deepak Dua']
publication = ''
subtitle = "होता दम तो अकेले आता ‘सिंहम’"
opening = ""
img = 'singham-again-11.jpg'
media = 'print'
source = "https://www.cineyatra.com/singham-again-movie-review-by-deepak-dua/"
score = 3
+++

2011 की ‘सिंहम’ तो ज़रूर याद होगी आपको। 2010 में आई इसी नाम की एक कामयाब तमिल फिल्म के इस रीमेक में स्टार के नाम पर कोई था तो सिर्फ अजय देवगन। लेकिन इसके साथ थी एक शानदार ढंग से कही गई कहानी जिसे निर्देशक रोहित शैट्टी ने अपने कसे हुए निर्देशन और ज़बर्दस्त एक्शन दृश्यों से ऐसा बना दिया था कि अब उस फिल्म की गिनती हिन्दी सिनेमा की कल्ट फिल्मों में होती है। लेकिन जैसा कि अपने यहां भेड़चाल है कि एक फिल्म हिट हो जाए तो उसका सीक्वेल ले आओ, सीक्वेल न बनता हो तो फ्रेंचाइज़ी ले आओ, ज़रूरत हो या न हो, उसमें ठूंस-ठूंस कर मसाले डाल दो, फिर अगल-बगल की फिल्मों के किरदार पकड़ लाओ और अपना खुद का एक ‘मसाला यूनिवर्स’ बना दो। रोहित शैट्टी तो वैसे भी इस काम में माहिर रहे हैं। एक तरफ ‘गोलमाल’ की कॉमेडी और दूसरी तरफ ‘सिंहम’, ‘सिंबा’, ‘सूर्यवंशी’ की मारधाड़ वाले दो यूनिवर्स खड़े कर चुके रोहित इस जन्म में कुछ नया न भी करें तो ये दोनों यूनिवर्स ही उन्हें और उनके कलाकारों को ब्रेड-बटर खिलाने के लिए काफी रहेंगे।

दुनिया जानती है कि जिस ‘सिंहम’ के कंधे पर सवार होकर रोहित 2014 में ‘सिंहम रिर्ट्न्स’ लाए थे वह बॉक्स-ऑफिस पर कमा-खाने के बावजूद एक औसत स्तर की फिल्म थी। उसके बाद आईं रोहित की ‘सिंबा’ व ‘सूर्यवंशी’ भी उनकी इसी मसालेदार परंपरा की फिल्में थीं जिनसे वह अपना ‘कॉप-यूनिवर्स’ तैयार कर रहे थे। अब इस फिल्म ‘सिंहम अगेन’ (Singham Again) में उन्होंने अपने इस यूनिवर्स के सभी किरदारों को एक जगह जमा किया है और भविष्य का एक दबंग हिंट भी दिया है। ज़ाहिर है कि रोहित अब रुकने वाले नहीं हैं।
