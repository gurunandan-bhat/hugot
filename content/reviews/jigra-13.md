+++
title = 'Jigra'
date = 2024-10-13T22:35:00+05:30
draft = false
mreviews = ['Jigra']
critics = ['Deepak Dua']
subtitle = 'सिर्फ ‘जिगरा’ है, दिमाग नहीं'
opening = ''
img = 'jigra-13.jpg'
media = 'print'
source = 'https://www.cineyatra.com/jigra-movie-review-by-deepak-dua/'
score = 2
+++

भारत से अमीर परिवार के दो लड़के एक बिज़नेस ट्रिप पर एक छोटे-से देश में गए हैं। वहां एक लड़के की जेब से ड्रग्स मिलती है और इल्ज़ाम दूसरे लड़के पर आ जाता है। उस देश में इस अपराध की एक ही सज़ा है-मौत। लेकिन उस लड़के की बहन आ पहुंची है उसे बचाने। कानून का सहारा उसके काम नहीं आता तो वह जेल तोड़ने का इरादा कर लेती है। तोड़ पाती है वह जेल? बचा पाती है अपने भाई को? कैसे करेगी वह इतना बड़ा काम?

जेल तोड़ने की एक कहानी हाल ही में ‘सावी’ की शक्ल में आई थी जिसे निर्माता मुकेश भट्ट ने टी सीरिज़ के साथ मिल कर बनाया था जिसमें टी सीरिज़ की मालकिन दिव्या खोसला को हीरोइन लिया गया था। अब ‘जिगरा’ (Jigra) करण जौहर ने बनाई है जिसमें आलिया भट्ट प्रोड्यूसर हैं और हीरोइन भी। वैसे भी उन्हें इस फिल्म की ‘हीरोइन’ कहना ठीक होगा, इस कहानी की ‘नायिका’ नहीं क्योंकि ‘नायक’ या ‘नायिकाएं’ अक्सर ऐसे काम करते हैं जिनसे वह दूसरों के लिए मिसाल बन सकें। लेकिन इस लड़की को सिर्फ अपना भाई नज़र आ रहा है। बड़ी आसानी से दिखा दिया गया कि कानून उसकी कोई मदद नहीं कर सकता इसलिए उसे जेल तोड़नी है। तोड़िए, लेकिन इस काम में हज़ारों अपराधी जेल से भाग जाएंगे, उनका क्या? सैंकड़ों बेकसूर पुलिस वाले मारे जाएंगे, उनका क्या? एक ईमानदार आदमी का इसके हाथों से कत्ल होगा, उसका क्या? और इस अतार्किक, बेहद बोर, लंबे-फिज़ूल के ढेरों सीन दिखाती फिल्म को झेल कर जो दर्शक बेवकूफ बनेंगे, उनका क्या?
