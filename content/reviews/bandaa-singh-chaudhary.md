+++
title = 'Bandaa Singh Chaudhary'
date = 2024-11-04T10:09:17+05:30
draft = false
mreviews = ['Bandaa Singh Chaudhary']
critics = ['Deepak Dua']
publication = ''
subtitle = "हर ’बंदा’ सिनेमा का ‘चौधरी’ नहीं होता"
opening = ""
img = 'bandaa-singh-chaudhary.jpg'
media = 'print'
source = "https://www.cineyatra.com/bandaa-singh-chaudhary-movie-review-by-deepak-dua/"
score = 2
+++

अस्सी के दशक के पंजाब के बारे में मुमकिन है नई पीढ़ी के लोग खुल कर न जानते हों। उन्हें यह न पता हो कि सांझे चूल्हों और साझी विरासत वाली पंजाब की धरती पर उन दिनों फसलों की हरियाली से ज़्यादा बेकसूरों के खून की लाली दिखती थी। कुछ लोग थे जो परायों के बहकावे में आकर अपनों को ही मार रहे थे। जहां एक तरफ हिन्दुओं को चुन-चुन कर मारा जा रहा था और उन्हें पंजाब छोड़ने पर मजबूर किया जा रहता वहीं दूसरी तरफ सिक्ख भी पूरी तरह से सुरक्षित नहीं थे। लेकिन उस माहौल में बंदा सिंह चौधरी जैसे कुछ लोग थे जिन्होंने पलायन करने, डरने या मरने की बजाय मुकाबला करने का रास्ता चुना था। यह फिल्म ’बंदा सिंह चौधरी’ उस एक बंदे के बहाने से ऐसे लोगों के जुझारूपन की कहानी दिखाती है।

पंजाब के उग्रवाद पर अलग-अलग नज़रिए से कई फिल्में बनी हैं लेकिन किसी हिन्दू के वहां से भागने की बजाय सबको अपने साथ जोड़ कर भिड़ने की कहानी पहली बार पर्दे पर आई है। इस कारण से इस फिल्म ’बंदा सिंह चौधरी’ को बनाने वाले सराहना के हकदार हैं। लेकिन जिस बचकानेपन से इसे लिखा गया है और जिस कच्चेपन से इसे बनाया गया है उस पर गौर करें तो इस फिल्म की तारीफ में निकलने वाले शब्द वापस चले जाते हैं। धार्मिक आतंकवाद जैसे विस्तृत विषय को बहुत ही संकुचित नज़र से देखती और दिखाती यह फिल्म दर्शकों के मन में कोई आवेग, कोई भावनाएं, कोई उत्तेजनाएं ला पाने में नाकाम रही है और यही इसकी सबसे बड़ी असफलता है। बतौर लेखक शाहीन इकबाल और अभिषेक सक्सेना के काम में हल्कापन रहा है तो वहीं निर्देशक अभिषेक सक्सेना को अभी खुद को काफी मांजने की ज़रूरत है।
