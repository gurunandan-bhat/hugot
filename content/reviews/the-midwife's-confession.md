+++
title = "The Midwife's Confession"
date = 2024-11-04T10:11:52+05:30
draft = false
mreviews = ["The Midwife's Confession"]
critics = ['Deepak Dua']
publication = ''
subtitle = "चौंकाती, दहलाती ‘द मिडवाइफ्स कन्फैशन’"
opening = ""
img = 'the-midwifes-confession.jpg'
media = 'print'
source = "https://www.cineyatra.com/the-midwifes-confession-documentary-review-by-deepak-dua/"
score = 8
+++

‘लड़की के मुंह में नमक डाल कर मुंह दबा देते थे, या फिर यूरिया खाद डाल देते थे, कई बार गर्दन पकड़ कर भी मरोड़ देते थे तो बच्ची मर जाती थी।’ बिहार के गांवों में दाई का काम करने वाली महिलाएं जब यह कहती हैं तो सुन कर दिल दहल जाता है। सच तो यह है कि बी.बी.सी. के यू-ट्यूब चैनल पर आई एक घंटे की डॉक्यूमैंट्री ‘द मिडवाइफ्स कन्फैशन’ (The Midwife’s Confession) देखते हुए दिल एक बार नहीं, कई बार दहलता है, बेचैन होता है, चौंकता है, उछलता है और डूबने भी लगता है।

अपने नाम और विषय से यह डॉक्यूमैंट्री (The Midwife’s Confession) भले ही उन दाइयों द्वारा किए गए पापों की स्वीकारोक्ति की बात करती हो जिन्होंने बरसों पहले बिहार में कई लड़कियों को उनके जन्म के बाद उनके परिवार वालों के दबाव में आकर मार डाला, लेकिन असल में यह डॉक्यूमैंट्री उससे कहीं आगे दर्शकों को एक ऐसी यात्रा पर ले जाती है जो इसे बनाने वाले वरिष्ठ पत्रकार अमिताभ पराशर ने करीब 30 साल के लंबे अर्से में पूरी की।
