+++
title = 'All We Imagine as Light'
date = 2024-11-23T08:35:34+05:30
draft = false
mreviews = ['All We Imagine as Light']
critics = ['Upma Singh']
publication = ''
subtitle = "रंगीनियत से परे वाली स्याह मुंबई के नाम प्रेम गीत"
opening = ""
img = 'all-we-imagine-as-light.webp'
media = 'print'
source = "https://navbharattimes.indiatimes.com/entertainment/movie-review/all-we-imagine-as-light-movie-review-in-hindi-starring-kani-kusruti-divya-prabha-chhaya-kadam-directed-by-payal-kapadia/moviereview/115552575.cms"
score = 8
+++

बॉलीवुड की फिल्मों में मुंबई को हमेशा खूब रोमांटिसाइज किया गया है। मसलन, बड़ी-बड़ी इमारतें, बाहें खोले समंदर, चकाचौंध भरी जिंदगी, प्यार का अहसास दिलाती बारिश, लेकिन इस सारी चमक-दमक के बीच यहां बहुत से ऐसे लोग हैं, जो अपने हिस्से की रोशनी के लिए रोज संघर्ष करते हैं। जो यहां की तमाम भीड़ में भी अकेले हैं। ये वो हैं, जो रोज उठते हैं, काम पर जाते हैं और लौटकर आ जाते हैं। इनकी जिंदगी इस भागते शहर में भी ठहरी हुई है। पायल कपाड़िया की कान फिल्म फेस्टिवल में प्रतिष्ठित 'ग्रां प्री अवॉर्ड' जीतकर इतिहास रचने वाली फिल्म 'ऑल वी इमेजिन एज लाइट' रंगीनियत से परे वाली इसी स्याह मुंबई के नाम प्रेम गीत है।

फिल्म का आगाज डॉक्यूमेंट्री स्टाइल में होती है। मुंबई में रोजगार और बेहतर भविष्य की तलाश में अपना घर छोड़कर अलग-अलग राज्यों से आए लोगों से हमारा परिचय करवाया जाता है। भोर से पहले ही अपना दिन शुरू कर चुके इन लोगों में कोई मराठी, तो कोई भोजपुरी में, अपने यहां आने का मकसद बताता है और ज्यादातर के मुताबिक, मुंबई काम के लिए अच्छा है, मगर रहने के लिए? इस पर सवालिया निशान है। इन्हीं लोगों में शामिल हैं, फिल्म की नायिकाएं प्रभा (कनि कुश्रुति), अनु (दिव्य प्रभा) और पार्वती (छाया कदम)। ये तीनों एक अस्पताल में काम करती हैं। केरल से आई प्रभा और अनु नर्स हैं और रूम पार्टनर भी। वहीं, पार्वती महाराष्ट्र के सुदूर गांव से है, जो यहां चाय बनाती है।
